---
title: Dr. Gémesi György köszöntője
layout: page
menu: Köszöntő
class: uk-quote
---

Tisztelt Látogató!

Szeretettel köszöntöm az Új Kezdet honlapján.

2016\. március 15-én hirdettem meg a Józan Ész Forradalmát, ami természetesen nem fegyverrel vívott, de nem is csupán a szavazófülkében zajló, hanem a Józan Ész alapján elindított mozgalom, és célja egy össznemzeti összefogás alapján kialakított nemzeti minimum program megalkotása volt.

Az elmúlt egy évben az interneten, levélben és személyesen hozzám eljuttatott több ezer javaslat alapján állítottam össze munkatársaimmal a nemzeti minimum 12 pontját. Ez a 12 pont került kihirdetésre egy esztendő elteltével 2017. március 15 én. Ezzel lezárult a Józan Ész Forradalmának első szakasza.

Ahhoz, hogy a 12 pont megvalósulhasson, Új Kezdetre van szükség. Egy olyan Új Kezdetre, ami célként tűzi ki a 12 pont megvalósítását, és a mi hitvallásunknak megfelelő, valós politikai alternatíva felállítását a mai kormánnyal szemben.

Ezért az alapító okiratunkban megfogalmazottak szerint jelölteket állítunk az országgyűlési, önkormányzati és az európai uniós választások során.

Ezen az oldalon tájékozódhatnak az új kezdetről, a velünk kapcsolatos hírekről, és csapattársaimmal örömmel vesszük javaslataikat, segítségüket. Elérhetőségeinken keresztül lehetőség nyílik közvetlen kapcsolatfelvételre és személyes találkozók megszervezésére is.

Megtiszteltetés lenne számomra, ha szimpatizánsaink között, netán tagjaink sorában köszönthetnénk. Anyagi támogatásaik nagy segítséget nyújtanak céljaink megvalósításában. Örömmel vesszük a legkisebb adományt is; természetesen minden támogatás felhasználása szigorúan a jogszabályoknak megfelelően, az átláthatóság jegyében történik.

Kedves Látogató!

A közeljövőben számos, itt is meghirdetett konferenciát és a személyes találkozási lehetőségét biztosító rendezvényt szervezünk, ahová nagy szeretettel hívjuk és várjuk Önöket.

**Dr. Gémesi György elnök**
<br>*Új Kezdet*
