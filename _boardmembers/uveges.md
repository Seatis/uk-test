---
title: Üveges Gábor
role: a választmány elnöke
layout: boardmember
order: 2
email: uveges.gabor@ujkezdet.hu
phone:
thumb: "/img/team/gabor_uveges-thumb.jpg"
url: "/tag/uveges/"
class: uk-quote
---

<br>
<div class="text-center"><iframe width="560" height="315" src="https://www.youtube.com/embed/4wo1tsFSdFQ" frameborder="0" allowfullscreen></iframe></div>
<br>

A Borsod-Abaúj-Zemplén megyei Kazincbarcikán születtem 1980. május 15-én.

Életem első csodálatos tíz évét követően 1990-ben családunk édesanyám szülőfalujába, Hernádszentandrásra költözött. Általános iskolai tanulmányaimat Ináncson fejeztem be, gimnáziumi éveimet az encsi Váci Mihály Gimnáziumban töltöttem.

Az érettségit követően fél évig egy nyelviskolában tanultam Londonban, majd ezt követően egyetemi tanulmányaimat a Miskolci Egyetemen végeztem politológia szakon, ahol továbbá középiskolai tanári és EU szakértői képesítést is szereztem.

Közéleti életutam 2002 októberében kezdődött, 2006-ig voltam Hernádszentandrás alpolgármestere. 2004-től elnöke vagyok a település első civil szervezetének, az Összefogás Hernádszentandrásért Alapítványnak. 2006 októberétől – immár harmadik ciklusomban járva – Hernádszentandrás polgármesteri hivatását élem, 2010-től vagyok az Encsi Többcélú Kistérségi Társulás alelnöke.

Számos hazai és nemzetközi konferencia előadójaként, önkormányzati és vidékfejlesztési tervezés szakmai tanácsadójaként is dolgoztam az elmúlt esztendőkben. A BioSzentandrás – mint egy komplex térségi ökológiai gazdálkodási és szolgáltatási rendszer – felépítésének ügyét igyekszem kollégáimmal és egy lelkes csapattal eredményessé és fenntarthatóvá tenni, mely 2013-ban Párizsban elnyerte az Európai Territoria Innovációs Díjat, 2015-ben pedig egyedüli magyarként bekerült a legjobb 16 közé az Európai Beruházási Bank által meghirdetett “szociális innovációk európai versenyén” Milánóban.

Nős vagyok, egy gyönyörű kislány és egy csodaszép kisfiú édesapja.

Napjainkban azt tapasztaljuk, hogy a rendszerváltás üres szó maradt Magyarországon… Helyet cserélt egymással a politikai elit, háttér alkuk köttettek, máig tartóan a gazdasági érdekcsoportok mozgatják a folyamatokat. Demokráciát játszva, a múltat idéző reflexekkel és módszerekkel dolgoznak és gondolkoznak korunk hősei.

A jobboldaliság és baloldaliság szintén üres szólam ma már. Arra viszont kiváló, hogy a több mint 25 éve ehhez igazított táborokat egyben tartsák, és átjárhatatlannak fessék le a két tömb közötti utat… Rossz hírünk van: ezen klasszikus értékek kölcsönösen megtalálhatók mára mindkét oldalon, illetőleg el is árulják ezeket naponta többször is saját prófétáik… Európa és a világ változóban van, és régi kottából nem születik többé harmónia.

1989-ben a társadalom valódi képviseletére vágytak az akkori élharcosok, 2017-ben pedig az az elvárásuk, hogy a társadalom képviselje azt, amit ők… Az, amikor az ember nem cél, csak eszköz…, amikor a statisztika, a stratégia, a kommunikáció fontosabb, mint a valóság…, amikor jó magyar szokás szerint „bonyolítjuk” az ügyeket ahelyett, hogy megoldanánk őket…, akkor már nem elég reformokban gondolkodni, nem elég kormányváltásról beszélni…

Új Kezdetre van szükség, ahol újra az Ember lesz a legfontosabb, ahol nem félünk a valóságtól, mert ismerjük azt, ahol a teljesítmény és a hitelesség határozza meg a mindennapokat.

Új Kezdetre van szükség, ahol becsülete van a jó szónak és az alkotásnak, szemben a 2017-ben divatos megbélyegzéssel, ellehetetlenítés és rombolás eszköztárával.

Új Kezdetre van szükség, ahol Magyarország minden erőforrását újra értéknek tekintjük.

*Magyarországnak a VIDÉK az egyetlen tartaléka, az egyetlen hátországa, az újrakezdés földje. Az a hely, ahol a csend tapintható, a természet egysége – melyet az emberi civilizáció szétzilált – még megteremthető, az illatok és az ízek harmóniája napi valóság, ahová az Ember ösztönösen vágyódik, ahol az Embernek jó létezni…*

**Üveges Gábor**
<br>*Új Kezdet*