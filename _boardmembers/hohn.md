---
title: Hohn Krisztina
role: alelnök
layout: boardmember
order: 5
email: hohn.krisztina@ujkezdet.hu
phone:
thumb: "/img/team/hohn_krisztina-thumb.png"
url: "/tag/hohn/"
class: uk-quote
---

<br>
<div class="text-center"><iframe width="560" height="315" src="https://www.youtube.com/embed/Wxo3quAdlYw" frameborder="0" allowfullscreen></iframe></div>
<br>

Hohn Krisztina vagyok, 1972-ben születtem a Baranya megyei Komlón. Apai ágon, régi komlói, bányászcsaládból, anyai ágon munkáscsaládból származom. Egy öcsém van. Férjnél vagyok, egy gyermekem van.

Már gyermekkoromban mindig nagyon érdeklődő voltam mások sorsa iránt és nagyon szerettem segíteni, valamint közösségi munkát végezni. Általános iskolai tanulmányimat a Komlói Dávidföldi Általános Iskolában végeztem, ahol aktívan részt vettem az iskola közösségi és kulturális életében. Középfokú tanulmányimat a Komlói Kun Béla Gimnáziumban fejeztem be, mely évek nagyon meghatározóak voltak az életemben, hiszen a rendszerváltáskor voltam ennek a közösségnek a tagja. Diákként nagyon izgalmas és érdekes volt számomra ez a változás. Érettségit 1990-ben szereztem.

Ezeket az éveket követően dolgozni kezdtem a családi vállalkozásunkban, később pedig egy közeli település önkormányzatánál helyezkedtem el, ahol pályázatírással, kulturális szervezéssel és turisztikával foglalkoztam. Ekkor kezdtem meg tanulmányaimat a Pécsi Tudományegyetem Felnőttképzési Kar művelődésszervező szakán, településfejlesztő szakirányon, majd sikeres záróvizsgát tettem. A diploma átvételéhez már csak egy írásbeli nyelvvizsga szükséges.

2006-ban Mánfa községben polgármesternek választottak és a mai napig ez a foglalkozásom. Szívügyemnek tekintem a kistelepülések, a vidék fejlődését, a szegények, elesettek, hátrányos helyzetűek védelmét. Fontosnak tartom hagyományaink őrzését, kulturális örökségünk, valamint környezetünk védelmét.

Több egyesületben alapító tag, elnökségi tag vagyok, többek közt a Baranyai Emberekért Szövetség, a Mecseki Zöldút Egyesület, a Mánfa Fejlődéséért Egyesület, a Mecsek-Völgység-Hegyhát Leader egyesületben. 2008-tól két évig szerencsém volt a Baranya Megyei Közgyűlés gazdasági bizottságában – civil szervezet képviseletében- külső szakértőként részt venni.

Az új kezdet párt célkitűzéseit teljes mértékben magaménak érzem és azonosulni tudok vele. Soha nem voltam semmilyen pártnak tagja, de végre igazán érzem, hogy itt a helyem! Olyan emberekkel dolgozhatok, akikkel együtt dobog a szívünk, együtt gondolkodunk és teszünk annak érdekében, hogy Magyarország újra élhető legyen! Független polgármesterként, valamint civil szervezetek tagjaként több mint tíz éve dolgozom a mánfai és baranyai emberekért.

Úgy érzem eljött a pillanat, hogy szélesebb körben is tevékenyen részt kell vennem a közéletben. Hiszek abban, hogy a mi pártunk olyan, új alternatívát tud nyújtani a választók számára, melynek legfőbb ismérvei a hitelesség, a becsület, a tenni akarás és az emberek valódi képviselete. Elég volt az arroganciából, a korrupcióból, az emberek érdekeinek, jogainak sárba tiprásából, az önkormányzatok és a vidék lepusztításából. Változás, új kezdet kell!

**Hohn Krisztina**
<br>*Új Kezdet*